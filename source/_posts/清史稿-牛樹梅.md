---
title: 清史稿/牛樹梅
date: 2025-07-20 02:06:56
tags:
---
牛樹梅，字雪橋，甘肅通渭人。
道光二十一年進士，授四川彰明知縣，以不擾為治。決獄明慎，民隱無不達，咸愛戴之。鄰縣江油匪徒何遠富糾眾劫中壩場，地與彰明之太平場相近。樹梅率民團御之，匪言我不踐彰明一草一木也。迨官軍擊散匪眾，遠富匿下莊白鶴洞，恃險負隅。遙呼曰：「須牛青天來，吾即出。」樹梅至，果自縛出。擢茂州直隸州知州，尋署寧遠知府。地大震，全城陷沒，死傷甚眾。樹梅壓於土，獲生。蜀人謂天留牛青天以勸善。樹梅自咎德薄，不能庇民，益修省。所以賑恤災黎甚厚，民愈戴之。父憂去官。
咸豐三年，尚書徐澤醇薦其樸誠廉幹，詔參陜甘總督舒興阿軍事。八年，湖廣總督官文薦循良第一，發湖北，病未往。同治元年，四川總督駱秉章復薦之，擢授四川按察使，百姓喜相告曰：「牛青天再至矣！」三年，內召，以老病不出，主成都錦江書院。
時甘肅回匪尚熾，樹梅眷念鄉里，遺書當事，論剿回宜用土勇。略云：「軍興以來，劇寇皆南勇所掃蕩。今金積堡既平，河州水土猶惡。若參用本省黑頭勇，其利有六：飽粗糲，耐冰霜，一也；有父母兄弟妻子之仇，有田園廬墓之戀，二也；給南勇半餉，即樂為用，三也；無歸之民，收之，不致散為賊，四也；久戰狄、河一帶，不費操練，五也；地勢熟習，設伏用奇，無意外虞，六也。」後總督左宗棠採其說，主用甘軍，卒收其效。光緒初，歸里，卒，年八十四。
